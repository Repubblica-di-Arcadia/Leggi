# Costituzione della Repubblica di Arcadia

## La Nuova Costituzione
Noi arcadiani, a seguito degli importanti cambiamenti avvenuti all’interno della nostra Repubblica e nella Leonidia intera, ci siamo riuniti per costruire un nuovo futuro per la nostra amata nazione.

È giunta una nuova era nella Repubblica di Arcadia, un’era di progresso ed innovazione. Imparando dagli errori della nostra storia e dai grandi del passato, quest’oggi ci dotiamo della più avanzata e democratica costituzione mai scritta, consci del monumentale lavoro che ci attende.

Speriamo con tutto il cuore di dar un nuovo impulso alla Leonidia, partendo proprio dal nostro piccolo orticello, la nostra Repubblica. La Repubblica è nata per il popolo e solo di esso è servitrice. La costituzione non può essere di diverso avviso.

Proprio seguendo questo principio cardine, noi, il popolo della Repubblica di Arcadia, al fine di formare una Repubblica più perfetta, stabilire la Giustizia, assicurare lo sviluppo della collettività, provvedere alla difesa comune, promuovere il Benessere Leonense e assicurare la più ampia libertà di pensiero, innovazione e azione a noi stessi e ai nostri Posteri, ordiniamo e stabiliamo questa Costituzione per la Repubblica di Arcadia.


## Titolo I - Ordinamento della Repubblica

### Articolo 1 (Principi fondativi della Repubblica)
Arcadia è una micronazione leonense indipendente, autonoma, virtuale e democratica costituitasi in Repubblica.

La Repubblica di Arcadia non persegue il riconoscimento dalle istituzioni internazionali e non rivendica come proprio alcun territorio fisico.

L'avanzamento della Nazione e la continuità della vita comunitaria sono garantiti dall'impegno volontario e costante dei singoli cittadini, che collaborano al fine del raggiungimento di obiettivi comuni.

La Repubblica di Arcadia è da considerarsi sciolta se, e solo se, ad un censimento ufficiale della popolazione non risponde alcun cittadino attivo.

### Articolo 2 (Il Parlamento)
Il potere legislativo appartiene ai cittadini, che lo esercitano direttamente. I cittadini interessati a partecipare alla formazione delle leggi si riuniscono nell’Assemblea popolare.

Il Presidente dell’Assemblea popolare censisce periodicamente la cittadinanza per confermarne l’interesse a partecipare alle sedute dell’Assembla popolare.

L’elezione del Presidente dell’Assemblea popolare, e le votazioni concernenti leggi ordinarie, si svolgono a maggioranza semplice.

L’Assemblea popolare può emendare la Costituzione di Arcadia con due votazioni a maggioranza di tre quarti dei cittadini registrati in Assemblea popolare, da tenersi a distanza di almeno due settimane.

La divisione degli incarichi e dei poteri pubblici riflette la rappresentatività dei diversi gruppi sociali e politici.

#### Articolo 2a (Garanzie all'opposizione)
Una proposta di legge o una mozione presentata in Assemblea popolare non è considerata definitivamente approvata finché non è stata regolarmente votata e pubblicata in Gazzetta Ufficiale.

I membri dell'Assemblea popolare che trovino inaccettabile una proposta di legge o una mozione non ancora definitivamente approvata, hanno diritto a:

> (a) Presentare emendamenti alla proposta, e ottenere che tutti questi siano votati prima che la proposta sia da considerarsi definitivamente approvata;

> (b) Esprimere in Assemblea popolare e in pubblico le ragioni per la loro opposizione;
  
> (c) Scioperare negli incarichi pubblici;

> (d) Chiedere un giudizio di legittimità alla Corte Suprema prima che la legge sia pubblicata.

Le forme di ostruzionismo parlamentare sono interrotte con una mozione firmata dai due terzi dei membri dell'Assemblea popolare.

#### Articolo 2b (Sospensione dell'Assemblea popolare)
Un cittadino o un gruppo di cittadini giudicati colpevoli di un crimine possono essere condannati alla sospensione del loro diritto di partecipare all’Assemblea popolare.

La pena è confermata da un voto in Assemblea popolare cui i cittadini in questione non possono prendere parte. Il giudice prevede una pena alternativa da applicare qualora l’Assemblea popolare non confermi la sospensione del diritto di partecipare all’Assemblea popolare.

#### Articolo 2c (Principio di garanzia contro le cittadinanze multiple)
Al cittadino di Arcadia che possiede, acquista o riacquista una cittadinanza leonense straniera è proibito esercitare i diritti politici finché possiede tali cittadinanze.

### Articolo 3 (Il Governo)
Il Consiglio esecutivo svolge collettivamente le funzioni di Capo di Governo e Capo di Stato.

Il Consiglio esecutivo è formato dai Direttori dei seguenti Dipartimenti esecutivi:

> (a) Dipartimento esecutivo degli affari esteri;

> (b) Dipartimento esecutivo della cultura, del patrimonio culturale e della ricerca;

> (c) Dipartimento esecutivo dell'interno e delle infrastrutture;

> (d) Dipartimento esecutivo della sicurezza pubblica e di Stato.

Ogni due mesi l’Assemblea popolare conferma il mandato del Consiglio esecutivo stabilendo gli obiettivi politici dell’azione dell’esecutivo, i poteri delegati al Consiglio esecutivo e gli incarichi amministrativi a questo assegnati.

### Articolo 4 (L'Autorità giudiziaria)

La Corte Suprema:

> (a) Amministra la giustizia ordinaria;

> (b) Amministra la Gazzetta Ufficiale;

> (c) Interpreta e garantisce l’applicazione della Costituzione;

> (d) Giudica la legittimità dei trattati internazionali, delle leggi ordinarie, degli atti amministrativi.

Per amministrare la giustizia la Corte Suprema ha il potere, in assenza di leggi ordinarie, di derivare dalla Costituzione le norme giuridiche necessarie a definire gli illeciti, le relative sanzioni, e le procedure da seguire.

#### Articolo 4a (Giudici della Corte Suprema)

La Corte Suprema è composta da tre giudici, nominati in accordo dal Consiglio esecutivo e dall’Assemblea popolare, scegliendo individui di comprovata rispettabilità, autorevolezza e amicizia per il progetto arcadiano.

I giudici della Corte Suprema sono nominati separatamente il 1° gennaio, il 1° maggio e il 1° settembre, per un mandato di un anno. In caso di dimissioni anticipati o voto di sfiducia approvato dai due terzi dei membri dell’Assemblea popolare, è nominato un nuovo giudice che porti a termine il mandato.

Possono essere eletti come giudici della Corte Suprema soltanto coloro che:

> (a) Sono cittadini della Repubblica di Arcadia da almeno un anno oppure sono cittadini della Repubblica di Arcadia e sono presenti nelle micronazioni leonensi da almeno due anni;

> (b) Non abbiano subito nell’ultimo anno una condanna per crimini.

#### Articolo 5 (Principi che regolano la politica estera)

Arcadia promuove attivamente il modello micronazionale, la pace, l'unità e la cooperazione tra i popoli. Le politiche di Arcadia favoriscono lo sviluppo delle micronazioni leonensi e la preservazione del loro patrimonio culturale.

I trattati internazionali sono negoziati dal Consiglio esecutivo e ratificati dall’Assemblea popolare e sono rispettati in buona fede. Un trattato internazionale è revocato solo nei seguenti casi:

> (a) In accordo con le altre parti contraenti, o secondo le modalità previste dal trattato;

> (b) Perché le altre parti contraenti hanno cessato di esistere o hanno revocato unilateralmente il trattato;

> (c) Per effetto di una legge costituzionale che revochi unilateralmente il trattato;

> (d) Perché giudicato illegittimo dalla Corte Suprema.

### Articolo 6 (Inverno di attività)

Quando l'attività generale ad Arcadia è per lungo periodo pericolosamente bassa, o crolla precipitosamente, il Consiglio esecutivo dichiara, con il consenso dell’Assemblea popolare, un inverno di attività.

La legge può prevedere normative differenti durante un inverno di attività.


## Titolo II - Dichiarazione dei Diritti e Doveri del Cittadino

### Articolo 1 (Diritti e doveri fondativi)

I cittadini aderiscono coscienziosamente e liberamente alla Repubblica di Arcadia, e lì sono uguali nei diritti e nei doveri. La Repubblica difende i diritti naturali e imprescindibili dell'uomo: la libertà, la proprietà, la sicurezza e la resistenza all'oppressione.

Tutti i cittadini hanno diritto a perseguire i propri ideali e la propria felicità. La legge proibisce, e sole, le azioni nocive alla società e agli altri. Tutto ciò che la legge non proibisce non può essere impedito, e nessuno costretto contro la propria volontà a fare ciò che essa non impone.

I cittadini hanno il dovere di contribuire al progresso materiale, scientifico e morale della micronazione sulla base delle proprie capacità, dei propri interessi, del proprio tempo e delle occasioni a disposizione.

### Articolo 2 (Diritti rispetto all'arbitrio della legge)

Chiunque voglia difendere i propri interessi legittimi e diritti, o ritenga di aver subito un torto, ha diritto ad appellarsi all'autorità giudiziaria.

Tutte le parti di un processo hanno diritto ad un giusto processo, e sono loro garantiti i diritti a:

> (a) Appellarsi ad una sentenza ingiusta;

> (b) Concludere un accordo extragiudiziale con le altre parti;

> (c) Disporre di valida rappresentanza legale, e mantenere un rapporto confidenziale con questa;

> (d) Essere considerati innocenti fino a quando non si è dichiarati colpevoli;

> (e) Essere giudicati come nei precedenti, e non essere condannati per una legge che non è abitualmente
applicata;

> (f) Essere informati dei fatti e dei reati per cui si è indagati o accusati, ed essere informati dei propri
diritti;

> (g) Non auto-incriminarsi;

> (h) Non essere condannati in assenza di mens rea;

> (i) Non essere processati due volte per una stessa trasgressione.

La legge stabilisce solo pene strettamente ed evidentemente necessarie, nel rispetto della proporzionalità della pena e col fine ultimo di rieducare e reinserire pacificamente il reo nella società civile.

Nessuno può essere privato della cittadinanza, dei diritti civili, dei diritti politici, della libertà o della proprietà senza giusto processo.

### Articolo 3 (Libertà di parola e associazione)

È riconosciuto a tutti il diritto a comunicare i propri pensieri e opinioni, di organizzarsi pacificamente.

Sono proibite le organizzazioni che perseguono scopo contrari ai principi della Repubblica.

### Articolo 4 (Diritti politici)

La legge è espressione della volontà generale e tutti i cittadini hanno diritto di concorrere alla sua formazione; e deve essere per tutti la stessa, che protegga o che punisca.

Tutti i cittadini sono parimenti ammissibili a tutte le dignità, cariche, pubblici impieghi senz’altra distinzione che non quella delle virtù e delle abilità.

### Articolo 5 (Doveri del pubblico funzionario)

Ciascun pubblico funzionario ha il dovere di agire esclusivamente per l’interesse della Repubblica e dei suoi cittadini.

La società ha il diritto di chiedere conto della sua amministrazione ad ogni pubblico funzionario.

Coloro che sollecitano, emanano, eseguono o fanno eseguire degli ordini arbitrari devono essere puniti.

### Articolo 6 (Diritti del lavoro e della proprietà)

È diritto di ogni cittadino realizzarsi tramite il proprio lavoro e godere dei suoi frutti. Lo Stato si adopera per migliorare le condizioni di lavoro del cittadino e favorirne la realizzazione.

Tutti i cittadini hanno il diritto a possedere, comprare, vendere ed usufruire in ogni modo non espressamente vietato dalla legge la proprietà privata. Nessuno può essere privato della sua proprietà salvo che per causa di utilità pubblica e nelle condizioni previste dalla legge.

La funzione sociale della proprietà è riconosciuta dallo Stato.

### Articolo 7 (Diritti degli stranieri)

Gli stranieri che si dimostrano amichevoli e inoffensivi hanno diritto a risiedere nella Repubblica, partecipare liberamente e attivamente alle attività civili, e offrire la loro esperienza e le loro conoscenze tecniche alle istituzioni pubbliche.

L'autorità pubblica ha il dovere di impedire l'accesso agli stranieri che già si siano dimostrati ostili o pericolosi.

### Articolo 9 (Uguaglianza dinanzi alla legge)

Tutti sono uguali dinanzi alla legge. È vietata ogni forma di discriminazione per genere, razza, etnia, nazionalità, origine sociale, lingua, religione, credo, opinione politica, età o orientamento sessuale.

### Articolo 9 (Diritto alla privacy)

È riconosciuto a tutti il diritto al rispetto della propria privacy, della propria vita privata e delle proprie comunicazioni.